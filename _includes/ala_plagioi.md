## Älä plagioi tai riko tekijänoikeuksia

**Plagiointi**

Kurssilla seurataan Helsingin yliopiston opintokäytäntöjä. [Plagiarismi ja opintovilppi](https://guide.student.helsinki.fi/fi/artikkeli/mita-ovat-vilppi-ja-plagiointi), eli esimerkiksi netissä olevien tai kaverilta saatujen vastausten kopiointi ja niiden palauttaminen omana työnä on kiellettyä. Todettu opintovilppi johtaa kurssisuorituksen hylkäämiseen ja toistuva opintovilppi voi johtaa opinto-oikeuden määräaikaiseen menettämiseen.

Mitä plagiointi tarkoittaa harjoitustyön yhteydessä? Koodin suora kopioiminen on kiellettyä poikkeuksena muutaman rivin mittaiset algoritmit ja ChatGPT:n tai vastaavien välineiden generoima koodi (ks. alla). Myös koodin rakenteen suora kopioiminen esim. siten että muuttujien ja funktioiden nimet muutetaan lasketaan plagioinniksi. Toisaalta esim. verkosta löytyneitä kuvia saa käyttää, jos tähän on oikeus (ks. kohta tekijänoikeudet), mutta näin tehtävessä tulee työn dokumentaatioon tehdä "lähdeviite", eli mainita mistä lainaus on tehty.

Samat plagiaattisäännöt koskevat työn dokumentaatiota ja erityisen kiellettyä on copy pasteta referenssisovelluksen dokumentaatiota.

**ChatGPT ja vastaavat**

Myös ChatGPT:n ja vastaavien tekoälyyn perustuvien välineiden (kuten esim. Microsoft Copilotin, Google Geminin, CurreChatin tai GitHub Copilotin) generoiman koodin tai tekstin esittäminen itse kirjoitetuksi on plagiointia. Generoidun koodin käyttö on kurssilla sallittua, mutta "ympäröi" aina tällainen koodi kommenteilla **# generoitu koodi alkaa** ja **# generoitu koodi päättyy**. Tee näin myös silloin, jos olet tehnyt generoituun koodiin vain vähäisiä muutoksia (vaihtanut muuttujien ja funktioiden nimiä tms.). Toisaalta, jos tämä ei käyttötavasta johtuen tunnu mielekkäältä, voit vaihtoehtoisesti liittää dokumentaatioon kuvauksen siitä, että millä tavoin ja missä laajuudessa olet tekoälypohjaisia välineitä harjoitustyösi missäkin osassa käyttänyt.

Muistathan, että ChatGPT:n ja vastaavien välineiden käyttö yksikkötestien koodin generointiin on kurssilla kiellettyä (muuten saa kyllä käyttää testailtaessakin).

**Tekijänoikeudet**

Kunnioita muutenkin tekijänoikeuksia ja muita immateriaalioikeuksia. Muista, että et saa käyttää mitä tahansa verkosta löytynyttä omassa työssäsi. Tämä koskee monenlaista materiaalia ohjelmakoodista kuviin ja teksteihin. Tarkista siis aina, että onko käyttö sallittua sen lisenssin mukaan, jolla materiaali mahdollisesti on jaettu. Muista, että harjoitustyöt ovat lähtökohtaisesti julkisia GitHubissa. On omalla vastuullasi, ettet riko tekijänoikeuksia.

